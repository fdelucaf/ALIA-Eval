Avisos meteorolóxicos AEMET: coñecelos para atallar e evitar danos
Actuar con prontitude nunha situación de risco pode minimizar as consecuencias dun posible fenómeno meteorolóxico adverso e mesmo salvar vidas. Pero, sabes como interpretar correctamente un aviso da AEMET? E a diferenza entre un aviso e unha alerta meteorolóxica? Neste artigo explicamos como facelo.
Que son os avisos meteorolóxicos?
En primeiro lugar, cómpre definir o que se entende por fenómeno meteorolóxico adverso (FMA). Segundo a definición da Axencia Estatal de Meteoroloxía (AEMET), o concepto fai referencia a calquera evento meteorolóxico capaz de producir, directa ou indirectamente, danos sobre as persoas e os bens e que, xa que logo, pode producir impactos.
Denomínase aviso á predición asociada á probabilidade de que se produza un fenómeno meteorolóxico adverso (chuvia, neve, vento, tormentas, temperaturas máximas e mínimas, fenómenos costeiros, etc.) nunha zona determinada.
A AEMET é a axencia encargada da observación e elaboración de predicións meteorolóxicas en España. E, polo tanto, da elaboración destes avisos, que se dividen en tres niveis segundo o seu perigo, seguindo os estándares europeos. Cada un deles leva unha recomendación asociada.
Que tipos de avisos meteorolóxicos existen?
Aviso amarelo: indica que o perigo é baixo. É recomendable pór atención sobre a predición meteorolóxica e seguir as actualizacións, sobre todo se se están a realizar actividades ao aire libre.
Aviso laranxa: indica que o perigo é significativo. Os bens e as poboacións vulnerables, en zonas expostas, poderían sufrir impactos graves. Nestas situacións, a AEMET recomenda limitar as actividades non esenciais e prestar especial atención ás recomendacións das autoridades locais.
Aviso vermello: indica que o perigo é extraordinario. Os danos poderían ser moi graves ou catastróficos. Nestes casos é fundamental manterse informado en tempo real, seguir as instrucións das autoridades, evitar viaxes non urxentes e extremar as precaucións.
Estes niveis básicos de aviso pódense complementar con avisos especiais. Isto ocorre, por exemplo, cando coinciden varios fenómenos meteorolóxicos adversos ou se estes destacan pola súa intensidade ou duración, como nas ondas de calor frío ou en tormentas tropicais. Nestes casos, pídeselle á cidadanía que pona especial atención sobre a evolución meteorolóxica.
Alertas de protección civil
A AEMET alerta da posible chegada destes fenómenos meteorolóxicos adversos con ata 72 horas de antelación e a súa información está, de forma automática e actualizada, sempre á disposición da cidadanía en xeral, mais moi especialmente das autoridades competentes en materia de emerxencia e protección civil, dependentes das administracións autonómicas. Estas son as responsables de avaliar o perigo e os posibles efectos dos avisos sobre a poboación e o medio, así como de enviar alertas e adoptar as medidas de protección máis axeitadas en cada caso.
A avaliación da análise de riscos dun aviso debe adaptarse a múltiples factores: territoriais, urbanísticos, orográficos, etc. Polo tanto, as administracións autonómicas son as autoridades competentes, debido á súa proximidade e coñecemento do territorio. Por exemplo, unha nevada ou unha treboada non representan o mesmo risco nunha zona de alta montaña ou no centro dunha área metropolitana, mesmo se o aviso meteorolóxico é o mesmo. En consecuencia, as medidas adoptadas pola protección civil serán diferentes.
Que competencias ten cada administración?
En termos xerais, é responsabilidade do Estado, a través da AEMET (adscrita ao Ministerio para a Transición Ecolóxica e o Reto Demográfico a través da Secretaría de Estado de Medio Ambiente), avisar da chegada de posibles fenómenos meteorolóxicos adversos.
Pola súa banda, é competencia das comunidades autónomas, a través das súas autoridades de protección civil, alertar a poboación en casos de inundacións, incendios ou catástrofes. Do mesmo xeito, son as responsables de desenvolver plans territoriais de emerxencia e de activar os protocolos cando se produce unha crise.
En incendios forestais, os traballos de prevención, planificación e extinción de incendios tamén é responsabilidade das autonomías, aínda que o Estado pode prestar apoio en situacións críticas.
No caso de asolagamentos ou dinas, as comunidades autónomas desenvolven plans de acción territorial e de protección civil, mentres que o Estado é o responsable da xestión dos grandes ríos intercomunitarios a través das confederacións hidrográficas, adscritas ao Ministerio para a Transición Ecolóxica e o Reto Demográfico, que informan en tempo real ás autoridades rexionais para anticiparse aos asolagamentos. No caso das concas intracomunitarias, a competencia recae nas comunidades autónomas e, nos tramos urbanos, nos concellos.
Como lle chega un aviso á cidadanía? O sistema ES-Alert
En 2022, a Unión Europea estableceu unha normativa que lles esixe a todos os países membro o establecemento dun sistema de alertas baseado en redes móbiles. O sistema ES-Alert estableceuse en España en 2023 e envía notificacións a todos os dispositivos móbiles en zonas de risco para pór baixo aviso á cidadanía en caso de emerxencia.
As alertas transmítense a través de antenas de rede e aparecen como notificacións destacadas na pantalla do móbil. No caso español, ES-Alert chega a máis do 90% da poboación grazas ao uso de redes 4G e 5G.
Existen tres niveis de alerta de protección civil:
Nivel 1: estas alertas son automáticas e están activadas por defecto en todos os dispositivos compatibles, polo que non requiren configuración por parte do usuario e non se poden desactivar.
Nivel 2: estas alertas si requiren activación manual. Segundo o Ministerio do Interior, este nivel non se emprega actualmente en España.
Nivel 3: utilízase en casos excepcionais como o secuestro de menores, as alertas de saúde pública ou os incidentes de seguridade pública. Tampouco se utiliza en España.
As alertas que afectan a España son só as de nivel 1. Están activadas por defecto nos dispositivos móbiles, pero recoméndase mantelos actualizados á última versión.
Informarse a través de fontes oficiais
Saber interpretar os avisos e as alertas meteorolóxicas é tan importante como saber onde informarse. Cómpre facelo sempre a través de fontes e canles oficiais.
As seguintes ligazóns conteñen algunhas das principais:
Web e redes sociais da AEMET
- Axencia Estatal de Meteoroloxía - AEMET.Goberno de España
- AEMET en X - Axencia Estatal de Meteoroloxía - AEMET.Goberno de España
- AEMET en Instagram - Axencia Estatal de Meteoroloxía - AEMET.Goberno de España
- AEMET en Facebook - Axencia Estatal de Meteoroloxía - AEMET.Goberno de España
Web e redes sociais do Ministerio para a Transición Ecolóxica e o Reto Demográfico
- Ministerio para a Transición Ecolóxica e o Reto Demográfico
- Ministerio en X
- Ministerio en Instagram
- Ministerio en Facebook
Web e redes sociais dos servizos de protección civil das Comunidades Autónomas
- Protección Civil nas CC.AA. - DXPCeE
Baliza V16 Conectada: Que é, para que serve e cando será obrigatoria?
A baliza V16 Conectada é un dispositivo homologado para sinalizar avarías e accidentes na estrada que será obrigatoria e substituirá os triángulos a partir do 1 de xaneiro de 2026.
O Consello de Ministros, na súa reunión do 16 de marzo de 2021, aprobou un Real Decreto para regular os servizos de auxilio en vías públicas que incluía, como principal novidade, a substitución dos dous triángulos que se colocan diante e detrás do vehículo inmobilizado após unha avaría ou accidente por un dispositivo luminoso que se encontra na parte máis alta do vehículo. A norma estableceu o seu carácter obrigatorio a partir do 1 de xaneiro de 2026.
O Boletín Oficial do Estado publicou o 20 de decembro de 2022 un novo Real Decreto que modifica e completa esa normativa, fundamentalmente, no tocante aos aspectos técnicos, de certificación e á conectividade dos dispositivos (balizas).
Ata o de agora, os condutores puideron utilizar tanto os triángulos como as balizas con ou sen conexión. Non obstante, a partir do 1 de xaneiro de 2026, só serán legais os dispositivos V16 conectados á plataforma DXT 3.0.
Que é a baliza V16 Conectada?
Trátase dunha pequena baliza amarela equipada con conectividade e capaz de emitir unha luz de alta intensidade de 360º de forma intermitente e continua durante polo menos 30 minutos. Incorpora unha pila ou batería cunha vida útil dun mínimo de 18 meses, independentemente de se é recargable ou non.
Cal é o propósito da baliza V16?
Evitar que os condutores teñan que saír dos seus vehículos cando teñen algunha avaría para colocar os triángulos, camiñando pola estrada ou pola beiravía. Cada ano en España morren aproximadamente 25 persoas atropeladas mentres intentan colocar os triángulos.
Aumentar a protección dos condutores e ocupantes, porque a conectividade permite a visibilidade luminosa dos vehículos avariados e a visibilidade virtual, xa que o resto de condutores que circulen pola zona recibirán un aviso a través de sistemas de navegación, aplicacións de mobilidade e paneis de mensaxe variable, de que hai un vehículo parado na estrada.
Que vehículos están obrigados a levala?
Os turismos, as furgonetas, os coches de liña, os vehículos mixtos adaptables, os camións e os conxuntos de vehículos non especiais teñen de levala obrigatoriamente. No caso das motocicletas, non é obrigatorio, pero si aconsellable por razóns de seguridade.
A baliza debe gardarse cargada no portaluvas ou noutro lugar accesible dentro do vehículo.
Como se coloca a baliza V16 Conectada?
Após inmobilizar o vehículo na estrada ou na beiravía, o condutor debe acender a baliza e colocala desde o interior no teito do coche e, se iso non for posible, como no caso dos coches de liña e camións, pode colocala na súa porta. Tamén é obrigatorio activar as luces de emerxencia do vehículo.
A baliza V16 adoita incluír un potente imán que lle permite adherirse a superficies metálicas. Se o vehículo ten unha carrocería de aluminio ou un teito de cristal, é posible que non se adhira coa mesma forza que nas superficies de aceiro.
Que ten que facer o condutor despois de activar a baliza?
Unha vez inmobilizado o vehículo e activada a baliza, o condutor e os ocupantes terán que valorar se é posible ou non abandonar o coche con seguridade.
O Regulamento Xeral de Circulación establece como norma xeral que deberán abandonar o vehículo sempre que exista un lugar seguro fóra da plataforma de circulación. Terán que saír do coche polo lado oposto ao fluxo de tráfico sen camiñar nin permanecer nos carrís ou beiravías que conforman a plataforma. Se as condicións do tráfico non permitiren que os ocupantes abandonen o vehículo con seguridade, permanecerán no interior cos cintos de seguridade abrochados.
Como funciona a baliza V16 Conectada? Necesito unha app o un móbil?
Após a activación, a baliza emite un sinal luminoso e transmite automaticamente a localización exacta do vehículo avariado á plataforma DGT 3.0.
O dispositivo inclúe un chip GPS interno e unha tarxeta SIM non extraíble que se ocupan de establecer a conexión. Só hai que acendelo. Non é necesario utilizar o teléfono móbil nin ningunha aplicación.
As compañías telefónicas non lles cobrarán aos particulares ningunha cantidade polo servizo de conectividade, xa que a lexislación establece unha dispoñibilidade mínima de conectividade de 12 anos, cuxo custo está incluído no prezo de venda do dispositivo V16.
Que fonte de alimentación utiliza e canto dura a batería?
A baliza V16 funciona grazas a unha fonte de alimentación interna que varía en función do modelo. Algúns dispositivos levan pilas alcalinas non recargables, mentres que outros utilizan pilas de litio recargables por USB. En todos os casos, deben garantir un mínimo de 30 minutos de funcionamento continuo despois da activación. Tamén teñen que ter unha autonomía mínima, en repouso, de 18 meses.
A que distancia se ve a baliza conectada?
En condicións óptimas, a baliza vese a unha distancia de 1.000 metros. Dado que a baliza está conectada aos centros de xestión de tráfico, estes emitirán a información sobre o accidente ou a avaría ao resto dos vehículos que circulen pola zona a través de sistemas de navegación, aplicacións de mobilidade ou ordenadores de a bordo. Os condutores de coches antigos que non dispoñan deste tipo de tecnoloxía poderán informarse a través dos paneis de mensaxe variable das estradas.
Se o accidente ou a avaría se produce dentro dun túnel, o dispositivo enviaralle o sinal á DXT?
Si. A baliza V16 funciona mesmo en condicións sen cobertura convencional grazas á súa conexión a través de redes de comunicación IoT especializadas. Nos casos nos que nin sequera estas redes estean dispoñibles, a baliza seguirá funcionando como sinal visual e almacenará os datos para envialos cando se restableza a conexión.
A baliza alerta aos servizos de emerxencia ou ao guindastre?
A V16 Conectada non é un sistema para avisar os servizos de emerxencia nin o guindastre. A súa función é sinalizar e transmitir a posición exacta do vehículo para evitar accidentes de tráfico. O condutor ou os ocupantes terán que avisar do incidente aos servizos de emerxencias se fose necesario ou ao servizo de asistencia da compañía aseguradora.
Transmite a V16 os meus datos persoais?
Non. A baliza só funciona se o usuario a activa e non transmite os datos persoais do condutor, non rexistra a velocidade nin pode identificar a matrícula do coche. Non está asociada a unha persoa, número de teléfono ou matrícula. Os vehículos novos non virán coa baliza instalada. Ademais, non é necesario facilitar ningún dato nin dar de alta o dispositivo. A DXT non solicita ningún dato.
Que modelo de baliza V16 debería mercar?
As balizas deben estar homologadas e certificadas por IDIADA ou LCOE, que son os laboratorios técnicos autorizados que confirman que os modelos se axustan á normativa. Hai máis de douscentos modelos de balizas V16 conectadas no mercado a varios prezos. Non todas as balizas anunciadas como conectadas están homologadas, polo que é recomendable consultar a lista actualizada de marcas e modelos certificados que aparece na páxina web da DGT.
É posible seguir utilizando as balizas V16 non conectadas?
Non. Os dispositivos V16 non conectados deixarán de ser válidos como medio de sinalización de vehículos inmobilizados a partir do 1 de xaneiro de 2026, tal e como indica a normativa.
Podo seguir utilizando os triángulos?
Non. A baliza V16 conectada é o único medio recoñecido para sinalizar vehículos inmobilizados a partir do 1 de xaneiro de 2026.
Si poderán utilizar os triángulos os vehículos matriculados noutros países que circulen polo noso país en calidade de circulación internacional.
Podo utilizar a V16 fóra de España?
A baliza é válida para os vehículos matriculados en España que circulen nos países que asinaron e ratificaron o Convenio sobre a Circulación de Viena, cuxa lista inclúe unhas 86 nacións de diferentes continentes.
Cal é a sanción por non levar a baliza V16?
A multa por non levar a baliza é de 80 euros, que é a mesma cantidade establecida para os condutores que non levaban os triángulos de presinalización.
De que falamos cando falamos de desinformación?
Desde 2021, as campañas de desinformación son consideradas en España como un risco para a seguridade nacional. Este risco, lonxe de diminuír, foise consolidando e mesmo gañou importancia e protagonismo nos últimos anos a nivel global. Tanto é así que o informe do Foro Económico Mundial de Davos de 2024 sitúa o fenómeno da desinformación no primeiro lugar na clasificación de riscos globais a curto prazo.
Que é a desinformación e que diferenzas existen?
A desinformación sempre existiu, ao longo da historia da humanidade. Pero a desinformación en contextos dixitais é un fenómeno relativamente recente e en constante evolución, o que significa que cada vez encontremos máis conceptos e termos para referirnos a ela. Moitos son neoloxismos e estranxeirismos que, en ocasións, adoitan ser mal utilizados cando os traducimos ao castelán. Por exemplo, sabías que en inglés se utilizan ata tres palabras para falar de desinformación? malinformation, misinformation e disinformation)? Saberías diferencialas?
O Foro contra as campañas de desinformación no ámbito da Seguridade Nacional, creado en 2022 como unha iniciativa nacional de colaboración público-privada, identificou e definiu 125 conceptos e termos clave para comprender o fenómeno da desinformación, con implicacións para a seguridade nacional e o ámbito dixital. Neste artigo recompilamos vinte dos termos máis habituais, utilizados para describir as técnicas e ferramentas que conforman unha campaña de desinformación.
Loiada. Información falsa ou enganosa que é difundida intencionadamente co obxectivo de manipular ou enganar á audiencia. Trátase dun rumor ou noticia sen fundamento que se espalla rapidamente polas redes sociais e os medios de comunicación. Carece de evidencia ou probas fiables que a sustenten e utilízase para crear confusión, xerar desconfianza ou influír na opinión pública. (Para moitos, as loiadas son as mal chamadas fake news).
Desinformación. Acción ou estratexia que consiste na difusión intencionada de información falsa ou enganosa, descontextualizada ou parcial, co fin de confundir, persuadir e manipular as persoas. A diferenza da información errada, que pode ser incorrecta pero non intencionada, a desinformación é deliberada e busca influír nas opinións, crenzas ou comportamentos da cidadanía. En inglés, disinformation.
Misinformation. Información falsa, errada ou inexacta emitida sen intención de enganar ou manipular. Normalmente é o resultado de erros, neglixencias ou nesgos inconscientes. A diferenza do que ocorre coa disinformation (que si implica a emisión dun contido falso de forma intencionada), a misinformation fai referencia á difusión accidental de información non verídica.
Malinformation. Uso de información verídica ou baseada parcialmente na realidade para causar dano a unha persoa, grupo, organización, institución ou país. Inclúe o uso político de información sensible, a revelación de información persoal ou confidencial ou a publicación de información comprometedora obtida mediante métodos fraudulentos. A pesar de a malinformation estar baseada en información verdadeira, esa información pode estar incompleta, desactualizada ou puido sufrir algún tipo de manipulación a fin de producir descrédito, prexuízo ou menoscabo.
Glosario: termos clave para comprender a desinformación
Verificación (fact-cheking). Acción destinada a verificar a autenticidade de datos ou afirmacións, as fontes das que proceden e a identidade dos seus emisores. É unha ferramenta crucial para combater a desinformación.
Debunking (Desenmascarar/desacreditar). Acción de demostrar a falsidade ou inexactitude dun contido presuntamente desinformativo utilizando estratexias e técnicas de verificación. Quen realiza o proceso de debunking son verificadores ou fact-checkers (debunkers), que etiquetan o contido como falso, enganoso, medio verdadeiro, etc.
Prebunking. Pódese traducir como "pre-desenmascaramento". Conxunto de medidas preventivas, destinadas a inmunizar ou alertar a cidadanía anticipadamente perante mensaxes falsas. É unha práctica empregada principalmente por axencias e organizacións de verificación que promoven a alfabetización mediática.
Alfabetización mediática. É a capacidade de consultar e avaliar criticamente contido nos medios de comunicación, así como de crear contido dixital. Esta competencia implica comprender como funcionan os medios e desenvolver habilidades críticas para interpretar a información que publican. Aplícase tanto a ambientes multimedia dixitais como analóxicos.
Manipulación informativa; FIMI. A manipulación informativa inclúe unha serie de prácticas para distorsionar e alterar o proceso de comunicación co propósito de influír e alterar a opinión pública. FIMI (Foreign Information Manipulation and Interference) describe un padrón de comportamento que na maioría dos casos non é ilegal, mais si é manipular e realizado de maneira intencional, que busca ameazar ou provocar un impacto negativo sobre os valores democráticos e os procesos políticos.
Bot e granxa de bots. Abreviatura de robot. É un programa de software deseñado para realizar tarefas automatizadas en internet, sen intervención humana. Os bots teñen a capacidade de interactuar cos usuarios en tempo real, xestionar grandes volumes de datos e adaptarse a diferentes medios. O seu mal uso é causante de desinformación, manipulación da opinión pública, roubo de identidade, ataques coordinados a individuos, organizacións e colectivos, e manipulación de resultados de busca de tendencias. Unha granxa de bots fai referencia á organización masificada de bots, coordinados para crear e difundir masivamente mensaxes falsas en redes sociais, a partir de contidos desinformativos, abusivos e violentos.
Trol. Persoa con identidade real oculta que publica intencionadamente mensaxes provocativas ou prexudiciais cun obxectivo ideolóxico específico: espallar a desinformación, boicotear ou entorpecer a conversa, causar dano, etc. As súas accións son coñecidas como 'trolear'. A miúdo actúan de xeito coordinado no que se coñece como granxas de trolls.
Deepfake. Técnica de intelixencia artificial que permite manipular ou xerar contido audiovisual falso, como imaxes, vídeos ou audios, dun xeito moi realista. Este contido é creado a partir de datos de adestramento de aprendizaxe profunda (deep learning), o que permite substituír a faciana ou a voz dunha persoa pola doutra, e mesmo crear unha persoa que non existe. Os deepfakes utilizáronse para crear contido enganoso, como vídeos de políticos dicindo ou facendo cousas que nunca sucederon.
Cámara de eco. Ambiente onde as crenzas, ideas ou datos aliñados son compartidos de forma recorrente, promovendo así a súa amplificación e reforzo. A información, sexa verdadeira ou falsa, circula e redistribúese sen ser cuestionada polos membros do grupo, nin contrastada con perspectivas externas, o que crea unha realidade distorsionada e polarizada.
Luz de gas (gaslighting). Estratexia de abuso e manipulación que busca que a outra persoa cuestione a súa propia percepción da realidade. O termo provén da obra de teatro homónima de Patrick Hamilton, estreada en 1938, na que un home maltrata a súa muller facendo pequenos cambios na casa, como o nivel da luz de gas, de xeito que ela comeza a dubidar da súa cordura. Actualmente utilízase para facer referencia á estratexia de mentir repetidamente a alguén co fin de manipulalo e controlalo.
Polarización. A polarización é a crecente división da sociedade en grupos con ideas, opinións ou intereses opostos, o que pode dificultar o consenso e aumentar os conflitos sociais. Do mesmo xeito, é un recurso de comunicación empregado por grupos de interese (p. ex.: grupos políticos) para atraer usuarios mediante a explotación de plataformas dixitais e o uso de discursos que poden incluír discursos de odio e contidos desinformativos.
Pseudomedio. Publicación, xeralmente dixital, que emula os medios xornalísticos na súa estrutura e formato e que se caracteriza por incumprir os principios éticos e os estándares profesionais do xornalismo. Os pseudomedios incitan á polarización, ao activismo ideolóxico, ao fomento de teorías conspirativas e a unha tendencia xeneralizada a difundir contidos falsos, non contrastados e extremadamente parcial ou partidista.
Discurso de odio. Calquera forma de expresión que ataca ou emprega unha linguaxe hostil, incívica, ameazante, ofensiva, discriminatoria ou explicitamente violenta, con referencia a un grupo ou persoa en función da súa etnia, nacionalidade, raza, xénero, ascendencia, relixión, vulnerabilidade ou outras formas de identidade; como a ideoloxía política, o idioma, a orixe económica ou social, a discapacidade, o estado de saúde ou a orientación sexual, entre outras. Neste artigo explicamos máis sobre os discursos de odio e como combatelos.
TTP; marcos DISARM. As siglas TTP fan referencia ás Tácticas, Técnicas e Procedementos empregados nun contexto de manipulación informativa. A súa análise permite a descrición dos padróns de comportamento dun actor de ameaza e planificar estratexias de resposta e reacción. As TTP están recollidos nos marcos DISARM (Detecting and Responding to Manipulated Media), dous catálogos de código aberto: o Red Framework, deseñado para describir TTP no campo da desinformación; e o Blue Framework, que centra as respostas suxeridas perante estas.
Ameazas híbridas e estratexia híbrida. Accións coordinadas e sincronizadas para acadar os obxectivos estratéxicos de actores estatais ou non estatais. Buscan deliberadamente socavar, desestabilizar e prexudicar o adversario, así como explotar as vulnerabilidades sistémicas dos Estados. Para conseguilo, empregan e combinan unha ampla gama de medios (desde ciberataques, campañas de manipulación da información, manobras políticas encubertas e tácticas militares, entre outras) e pretenden influír na toma de decisións a nivel local, estatal ou institucional. Ás veces, os termos 'ameazas' e 'estratexias híbridas' utilízanse indistintamente, pero non son o mesmo: as primeiras son accións que poden materializarse no futuro, mentres que as segundas si que acaban por materializarse para acadar un fin.
Influencia - inxerencia estranxeira. A inxerencia estranxeira, a miúdo realizada como parte dunha estratexia híbrida máis ampla, pode entenderse como os esforzos coercitivos, encubertos e enganosos por parte dun actor estatal estranxeiro ou dos seus axentes para perturbar a libre formación e expresión da vontade ou opinión dos individuos, xeralmente con obxectivos políticos. Pola contra, as actividades de influencia estranxeira son efectuadas de forma aberta e transparente, son un aspecto normal das relacións internacionais e a diplomacia e contribúen positivamente ao debate público.
Se queres saber máis sobre o fenómeno da desinformación e o traballo de España e outros países para combatela, velaquí deixamos algunhas lecturas interesantes para afondar máis no tema.
Foro contra as campañas de desinformación no ámbito da Seguridade Nacional | Sitio oficial do Departamento de Seguridade Nacional
Protexer a democracia europea das interferencias e a manipulación: Plan de Acción para a Democracia Europea
Plan de Acción pola Democracia
Código de boas prácticas en materia de desinformación (2022) | Configurar o futuro dixital de Europa
The Code of Conduct on Disinformation | Shaping Europe's digital future
Os centros de loita contra a desinformación da UE agora esténdense a todos os países da UE | Configurar o futuro dixital de Europa
Portugal and Spain, the EU countries most concerned about disinformation, according to the Digital News Report 2025 | Iberifier
Observatorio Europeo dos Medios Dixitais - EDMO | Configurar o futuro dixital de Europa
EDMO Hubs - EDMO
Enquisa sobre a xuventude 2024 - febreiro de 2025 - Enquisa do Eurobarómetro
DISARM Foundation
Loiadas e novas falsas (fake news) | Cidadanía | INCIBE
Estafas telefónicas e por SMS: protección contra a fraude
Transformación Dixital lanza un plan para combater as estafas telefónicas de roubo de identidade, que inclúe actuacións como a prohibición das chamadas comerciais desde números de móbil ou o bloqueo de chamadas que manipulan a súa numeración para agochar a súa orixe.
O Ministerio para a Transformación Dixital e a Función Pública aprobou o 12 de febreiro unha orde ministerial cun paquete de medidas para erradicar a fraude telefónica e por SMS. Este plan permitirá os usuarios identificaren as chamadas e mensaxes comerciais para evitar converterse en vítimas de estafas.
Que é unha estafa de roubo de identidade?
As estafas telefónicas de roubo de identidade adoitan comezar cunha chamada ou mensaxe de texto na que o emisor rouba a identidade dunha organización de confianza (presentándose, por exemplo, como unha entidade bancaria ou un organismo ou empresa da Administración Pública, como a DXT) coa clara intención de defraudar, enganando o consumidor para este facilitar algún tipo de información persoal ou financeira.
Así, nestas chamadas ('vishing') ou mensaxes ('smishing') normalmente pídeselles aos cidadáns, entre outras cousas, que faciliten os seus contrasinais persoais, que accedan a un sitio web ou que chamen a un número telefónico, que realicen unha transferencia ou que contraten un servizo.
Que impacto teñen estas fraudes?
Este tipo de estafa causa importantes danos financeiros e económicos a todos os sectores da sociedade, especialmente aos consumidores, ás empresas e aos organismos públicos. Ademais, diminúen a confianza da cidadanía nas comunicacións electrónicas, o que prexudica as empresas e organismos que fan un uso lexítimo de chamadas e mensaxes de texto como canle de comunicación co público.
Segundo datos do Banco de España, o Ministerio do Interior ou o Instituto Nacional de Ciberseguridade (INCIBE), estas fraudes aumentaron nos últimos anos. Algúns países europeos, como Finlandia, estableceron eficazmente medidas semellantes ás incluídas no novo Plan, xa que as estafas por roubo de identidade reducíronse case nun 90%.
Cales son os obxectivos deste plan?
O obxectivo deste paquete de medidas contra a fraude nas chamadas e SMS é aumentar a protección dos consumidores e das empresas perante o crecente número de fraudes mediante este tipo de estafas. Esta meta dá cumprimento ao artigo 3 da Lei Xeral de Telecomunicacións, de defender os intereses dos usuarios, restaurando a confianza dos consumidores nas comunicacións electrónicas.
Así, o plan adopta solucións para evitar que progresen as comunicacións que manipulan o identificador de liña chamante ou o identificador numérico ou alfanumérico das SMS e establece medidas para garantir a correcta identificación de servizos de atención a clientes e chamadas comerciais.
Con que medidas conta?
Bloqueo de numeración non atribuída: os operadores telefónicos deberán bloquear as chamadas e as SMS con números que non foron atribuídos a ningún servizo, asignados a ningún operador ou adxudicados a ningún cliente, como os que comezan por 3 ou 4.
Bloqueo de chamadas nacionais de orixe internacional: evitarase o uso de números españois falsificados en chamadas e SMS procedentes do estranxeiro, con excepción de clientes en réxime de 'roaming’ ou itinerancia.
Creación dunha base de datos para alfanuméricos en mensaxes: crearase un rexistro de códigos alfanuméricos que xestionará a Comisión Nacional dos Mercados e da Competencia para evitar que actores non autorizados rouben a identidade de entidades lexítimas, como bancos ou administracións.
Prohibición de móbiles para servizos de atención ao cliente e chamadas comerciais non solicitadas: as empresas non poderán utilizar números móbiles para telemarketing. Deberán empregar numeración xeográfica ou números 800/900, agora habilitados para facer chamadas.
Cando entra en vigor o plan?
O bloqueo de números non atribuídos a ningún servizo entra en vigor 20 días despois da publicación da orde no BOE, é dicir, o 7 de marzo. Non obstante, tanto o bloqueo de chamadas e SMS con orixe internacional, como a prohibición das chamadas comerciais non solicitadas desde números móbiles, entrarán en vigor o 15 de maio.
Ademais, a partir do 15 de maio de 2026, entrará en funcionamento o rexistro de códigos alfanuméricos e o bloqueo de SMS de orixe internacional.
Ingreso Mínimo Vital (IMV): que é e como podo solicitalo?
O Ingreso Mínimo Vital (IMV) é unha prestación destinada a previr o risco de pobreza e exclusión social das persoas que viven soas ou que forman parte dunha unidade de convivencia e carecen de recursos económicos para cubrir as súas necesidades básicas.
O Ingreso Mínimo Vital (IMV) é unha medida da Seguridade Social que proporciona un nivel básico de ingresos a persoas en situacións de vulnerabilidade económica. O seu obxectivo é garantir a inclusión social e laboral dos beneficiarios.
O IMV introduciuse en 2020 por Real Decreto-lei, nun contexto de esixencia e necesidade como resultado da pandemia. En decembro de 2021 consolidouse na Lei 19/2021, do 20 de decembro, pola que se establece o Ingreso Mínimo Vital.
Segundo as estatísticas do Instituto Nacional da Seguridade Social para o ano 2024, o IMV beneficia a 2.050.000 persoas que conviven en 674.000 fogares.
Quen pode ser beneficiario do Ingreso Mínimo Vital?
Pódese acceder ao IMV de forma individual ou como membro dunha unidade de convivencia.
As unidades de convivencia están formadas por un conxunto de persoas que moran no mesmo domicilio e están unidas entre si por un vínculo matrimonial, parella de feito, ou vínculo de até segundo grao de consanguinidade, afinidade ou adopción. Isto inclúe tamén as persoas coas que se convive por razóns de tutela con fins de adopción ou acollemento familiar permanente. Os membros das unidades de convivencia accederán ao IMV a través dun único titular que os represente.
Ademais dos criterios económicos, detallados a continuación, os beneficiarios do IMV deben cumprir certos requisitos, que varían segundo se a solicitude se realiza individualmente ou como representante dunha unidade de convivencia.
En xeral, poden ser beneficiarios individuais do IMV as persoas maiores de 23 anos que non sexan parte dunha unidade de convivencia ou non estean unidas por matrimonio nin parella de feito (agás cando estean en proceso de separación ou divorcio). Os requisitos de idade ou os requisitos para iniciar procedementos de separación ou divorcio non se aplican ás mulleres vítimas de violencia de xénero ou de trata e explotación sexual. Ademais, poden ser titulares individuais as persoas de entre 18 e 22 anos procedentes de centros de protección de menores ou persoas que sexan orfas absolutas, sempre que non sexan parte dunha unidade de convivencia. Existen outras condicións máis específicas, como os requisitos de residencia legal ou de vivir de forma independente durante un determinado período de tempo antes da solicitude, que pode consultar no portal do IMV.
Os titulares do IMV que soliciten a prestación en nome dunha unidade de convivencia deben ter polo menos 23 anos de idade. Tamén poden facelo as persoas maiores de idade ou menores emancipadas que teñan fillos ou menores ao seu cargo en réxime de garda con fins de adopción ou acollemento familiar permanente. A solicitude debe estar asinada por todas as persoas integrantes maiores de idade, e a persoa solicitante representará a unidade en todas as xestións relacionadas co IMV. Do mesmo xeito que no caso anterior, existen outros requisitos máis específicos que cómpre consultar antes de efectuar a solicitude.
Cal é a contía do IMV no ano 2025?
A contía do Ingreso Mínimo Vital é a diferenza entre a renda garantida, fixada por lei, e outros ingresos que poidan ter os beneficiarios. Polo tanto, o acceso ao IMV só é posible se estes ingresos son inferiores á renda garantida, e a cantidade recibida será a necesaria para o beneficiario atanguer este limiar económico. No caso das unidades de convivencia, consideraranse os ingresos de todos os seus membros.
A renda garantida establécese como unha cantidade anual dividida en 12 pagas. En 2025 aumentou un 9%, co seguinte cálculo:
Para un beneficiario individual, a renda garantida é de 7.905,72 euros por ano, ou 658,81 euros por mes.
No caso dunha unidade de convivencia, a súa renda garantida aumenta 30% por cada membro adicional. Porén, a partir de 5 membros a cantidade deixa de aumentar, polo que a renda garantida da unidade de convivencia non pode superar o 220% dunha renda individual. Así pois, para unha unidade de 5 ou máis membros, a renda garantida será de 17.392,68 euros anuais, ou 1.449,39 euros mensuais.
Ademais dos límites establecidos, existen dous complementos que poden aumentar a cantidade:
Nos casos de unidade de convivencia monoparental, engádese 22% dunha renda garantida individual á cantidade percibida. Para ser considerada monoparental, a unidade de convivencia deberá estar conformada por unha soa persoa adulta que conviva cun ou máis descendentes até o segundo grao menores de idade sobre os que teña a garda e custodia exclusiva, ou que conviva cun ou máis menores en réxime de acollemento familiar permanente ou garda con fins de adopción cando se trate do único acolledor ou gardador. Tamén terán a consideración de monoparentais as unidades de convivencia nas que existan dous proxenitores, gardadores ou acolledores, e un destes estea ingresado nun centro penitenciario ou hospitalario durante un período ininterrompido igual ou superior a un ano. Do mesmo xeito, as unidades con dous proxenitores, gardadores ou acolledores poderán optar a este complemento cando a un deles se lle recoñecese unha dependencia de grao 3, incapacidade absoluta permanente ou grande incapacidade. Finalmente, no caso dunha muller que sufriu violencia de xénero e sexa a única adulta da unidade, non será necesario que a garda e custodia do menor sexa exclusiva, nin que esa muller sexa a única acolledora ou gardadora no caso de acollemento familiar permanente ou garda con fins de adopción.
Se algún membro da unidade ten un grao de discapacidade recoñecido igual ou superior a 65%, engadiráselle outro complemento da contía igual que a do complemento por monoparentalidade.
Ademais, concederase un Complemento de Axuda para a Infancia mensual por cada membro menor de idade da unidade de convivencia. Este complemento calcúlase segundo a idade do menor ao comezo do ano para o que se concederá a axuda: para menores de 3 anos, corresponden 115 euros; para maiores de 3 anos e menores de 6 anos, serán 80,50 euros; e para os de entre 6 e 18 anos, a axuda será de 57,50 euros. Esta axuda esténdese a familias que, por renda, non poden optar ao IMV se cumpren determinadas condicións. Pode atopar máis información nesta páxina da Seguridade Social.
Actualízase a contía do IMV cando cambian as circunstancias persoais?
Si. Os cambios nas circunstancias persoais da persoa titular do Ingreso Mínimo Vital ou dalgún membro da unidade de convivencia poden dar lugar a unha modificación da contía da prestación. A modificación pódese realizar ao longo do ano e terá efectos a partir do primeiro día do mes seguinte ao do feito que motivou dita modificación.
Sexa como for, a contía da prestación actualizarase automaticamente o 1 de xaneiro de cada ano, tomando como referencia os ingresos anuais reais do ano anterior e realizando os axustes correspondentes.
Como solicitar o Ingreso Mínimo Vital?
Pode facelo das seguintes maneiras:
Por internet, con certificado electrónico ou Cl@ve, a través da Sede Electrónica da Seguridade Social.
Por internet, sen certificado electrónico nin sistema cl@ve, a través do formulario especialmente habilitado pola Seguridade Social. Lembre que se lle pedirá documentación para verificar a súa identidade, incluída unha fotografía e un enderezo de correo electrónico.
Presencialmente nos Centros de Atención e Información (CAISS) da Seguridade Social.
Durante o proceso de solicitude, deberá achegar varios documentos que acrediten aspectos como a identidade, a residencia, a situación familiar ou económica. Pode atopar máis información sobre os medios para acreditar estes requisitos na sección correspondente do portal da Seguridade Social.
Novo teléfono para consultas
A partir do 4 de novembro de 2024, está dispoñible o teléfono abreviado 020 para informarse sobre o Ingreso Mínimo Vital. Esta liña de atención gratuíta súmase ao número de información xa existente 900 20 22 22, que seguirá funcionando. A nova liña ofrecerá información e asesoramento personalizado sobre requisitos, solicitudes, documentación, procedemento e trámites necesarios para acceder á prestación.
Igualdade salarial: o Goberno reafirma o seu compromiso coa igualdade retributiva
O Consello de Ministros aprobou a declaración institucional con motivo do Día para a Igualdade Salarial, data fixada no 22 de febreiro desde o ano 2010, a proposta dos ministerios de Igualdade, Traballo e Economía Social e Xuventude e Infancia.
O Goberno expresa a súa firme determinación na loita contra a desigualdade retributiva, consciente de que as diferenzas de remuneración entre mulleres e homes seguen a ser un dos piares fundamentais da desigualdade económica e social. Na declaración, comprométese a continuar avanzando na aplicación efectiva da normativa vixente e na adopción ou desenvolvemento das medidas de igualdade, dereitos humanos, xustiza social e participación democrática que sexan necesarias para reverter as causas das fendas de xénero e da desigualdade salarial entre mulleres e homes.
Deste xeito, avánzase un paso máis cara á consecución dos Obxectivos de Desenvolvemento Sostible (ODS) establecidos pola Organización de Nacións Unidas na súa Axenda 2030, especialmente dos obxectivos 5, acadar a igualdade entre os sexos e empoderar a todas as mulleres e nenas, e 8, promover o crecemento económico inclusivo e sostible, o emprego e o traballo decente para todas as persoas.
Que é a igualdade salarial ou a igualdade retributiva?
A igualdade salarial, tamén coñecida como igualdade retributiva ou equiparación salarial, significa que aquelas persoas que realizan un traballo similar ou igualmente produtivo deben recibir unha remuneración idéntica, independentemente do seu xénero, raza, orientación sexual, nacionalidade, relixión ou outras categorías.
Que é a fenda salarial?
A Comisión Europea define a fenda salarial de xénero como a diferenza entre os ingresos brutos medios por hora dos homes asalariados perante os das mulleres, en porcentaxe da renda bruta masculina.
Que consecuencias ten a fenda salarial ao longo da vida laboral?
A fenda salarial implica que as mulleres obteñen menos ingresos ao longo das súas vidas, o que tamén se traduce en pensións máis baixas e un maior risco de pobreza nas persoas máis vellas. Eliminar a desigualdade salarial permitiría avanzar cara á igualdade real e efectiva na sociedade, tal e como se recolle no artigo 9.2 da Constitución Española.
Canto se reduciu a fenda salarial en España?
Segundo os últimos datos da Enquisa de Estrutura Salarial de 2022, na década 2012-2022 a fenda salarial reduciuse en 6,83 puntos, situándose en 17,09%. Esta desigualdade segue a ser inaceptable, xa que reflicte a discriminación estrutural que aínda sofren as mulleres no ámbito laboral.
Avances cara á igualdade laboral en España
Nos últimos anos producíronse avances significativos na situación do mercado laboral das mulleres.
Segundo os datos máis recentes da Enquisa de Poboación Activa, en 2024 o número de mulleres traballadoras aumentou en 207.400 e superou por primeira vez os dez millóns de mulleres.
Que medidas laborais axudan a combater a fenda salarial entre homes e mulleres?
O aumento do Salario Mínimo Interprofesional (SMI), a reforma laboral ou a redución da xornada laboral axudan a combater a fenda salarial de xénero.
O Goberno seguirá desenvolvendo e promovendo medidas que permitan avanzar na súa erradicación, como o recente Real Decreto polo que se fixa o Salario Mínimo Interprofesional para o ano 2025, que o eleva até os 1.184 euros por mes, consolidando así un aumento do 61% desde 2018.
A medida beneficia especialmente as mulleres, que están sobrerrepresentadas en empregos con salarios iguais ao SMI e que representaron 65,8% do total de persoas beneficiarias.
Ademais, a redución prevista da xornada laboral a 37,5 horas semanais, sen redución salarial, facilitará a conciliación da vida persoal, laboral e familiar, mellorando a calidade de vida de todos os traballadores, en particular das mulleres, que seguen a asumir a maior parte das responsabilidades de coidados no fogar.
Outro avance notable é a redución da temporalidade acadada pola reforma laboral, que afecta maioritariamente as mulleres.
Ademais, España foi pioneira na regulación da materia co Real Decreto-lei de medidas urxentes para garantir a igualdade de trato e de oportunidades entre mulleres e homes no emprego e a ocupación, ou os reais decretos relativos á igualdade salarial retributiva entre mulleres e homes e aos plans de igualdade.
A estas accións hai que sumarlles os avances acadados nas últimas décadas en materia de permisos para o coidado da infancia que tiveron como fitos destacados a equiparación dos permisos por nacemento, introducida polo Real Decreto-lei de medidas urxentes para garantir a igualdade de trato e de oportunidades entre mulleres e homes, ou a aprobación dun novo permiso parental intransferible e coa posibilidade de gozar del de maneira flexible para o coidado dos fillos e fillas ou menores acollidos durante máis dun ano e ata os oito anos de idade.
Intelixencia artificial e fenda dixital de xénero en España
O desenvolvemento tecnolóxico presenta unha serie de oportunidades de futuro, pero non está exento de desafíos no ámbito laboral, incluída a dimensión retributiva.
Lograr unha maior participación e liderado das mulleres no desenvolvemento relacionado coa IA, o Big Data e o Machine Learning.
Mitigar os nesgos de xénero e lograr unha maior transparencia nos algoritmos e integrar unha perspectiva de xénero na programación, creación de códigos e algoritmos son desafíos que abordar, non só para evitar que as fendas de xénero se perpetúen ou mesmo se amplíen, senón para reverter as fendas existentes mediante a creación de solucións innovadoras para combater as causas das desigualdades estruturais entre mulleres e homes no ámbito laboral.
Establecer a Estratexia Nacional de Intelixencia Artificial (ENIA), que inclúe a igualdade de xénero como un dos seus obxectivos transversais e aborda expresamente o reto de "Reducir a fenda de xénero do ámbito da IA no emprego e no liderado".
Desinformación e fenda salarial
Nos últimos tempos, a desinformación, que ten efectos perversos en todos os ámbitos da nosa sociedade, tamén inflúe sobre a igualdade de xénero. As narrativas falsas ou tendenciosas reforzan os estereotipos, xustifican as desigualdades existentes e normalizan as discriminacións inaceptables, promovendo unha comprensión equivocada das causas e consecuencias da desigualdade salarial entre mulleres e homes.
Esta desinformación tende a minimizar ou mesmo negar a existencia da probada fenda de ingresos entre mulleres e homes, atribuíndo estas diferenzas a eleccións individuais ou á diferenza nas horas traballadas. A desinformación, ademais de distorsionar a realidade, socava a confianza nos datos oficiais e dificulta os esforzos por lograr a igualdade efectiva no ámbito laboral.
Combater a desinformación e promover unha análise rigorosa da realidade é crucial para avanzar cara a unha igualdade de oportunidades real e efectiva entre mulleres e homes.
O Goberno reitera o seu firme compromiso de continuar loitando contra as campañas de desinformación, promovendo e incorporando a perspectiva de xénero no desenvolvemento da "Estratexia Nacional de loita contra as campañas de desinformación".
Aumento e revalorización das pensións 2025
As pensións contributivas revalorizaranse con carácter xeral en 2,8% en 2025, así como as pensións do Réxime Especial de Clases Pasivas do Estado. O Goberno garante o poder adquisitivo dos pensionistas en función da evolución do Índice de Prezos ao Consumidor (IPC).
O Consello de Ministros aprobou o 28 de xaneiro de 2025 un Real Decreto-Lei que inclúe a revalorización das pensións e outras prestacións que cobre o sistema da Seguridade Social.
Ata que se aprobe a Lei de Orzamentos Xerais do Estado para o ano 2025, o límite máximo establecido para percibir as pensións públicas do sistema da Seguridade Social e clases pasivas causadas no ano 2025 será de 3.267,60 euros por mes ou 45.746,40 euros por ano.
O Executivo cre que o aumento das pensións beneficiará as persoas máis vulnerables e a quen recibe pensións mínimas e non contributivas.
Canto aumentan as pensións en 2025?
As pensións da Seguridade Social, na súa modalidade contributiva, e as pensións ordinarias e extraordinarias do Réxime Especial de Clases Pasivas do Estado revalorizaranse con carácter xeral 2,8% para 2025, que é a inflación media entre decembro de 2023 e novembro de 2024. Esta fórmula foi establecida na Lei 20/2021, que garante o poder adquisitivo das pensións e foi acordada cos axentes sociais.
A pensión mínima para pensionistas de 65 anos ou máis fíxase en 12.241,60 euros anuais e en 15.786,40 euros no caso dos xubilados con cónxuxe ao seu cargo. Os menores desa idade recibirán 11.452 euros e 15.786,40 se teñen cónxuxe ao seu cargo.
As pensións mínimas subirán arredor de 6% en 2025, as non contributivas e o Ingreso Mínimo Vital revalorizaranse 9%, e as pensións de viuvez con cargas familiares 9,1%.
As pensións non contributivas do sistema da Seguridade Social por invalidez e xubilación terán unha contía anual de 7.905,80 euros.
As pensións non contributivas do xa extinto Seguro Obrigatorio de Vellez e Invalidez (SOVI) revalorizaranse 6% para o ano 2025, o que supón chegar aos 560 euros ao mes no caso das non concorrentes con outras pensións públicas e aos 543,60 euros para as concorrentes.
A asignación non contributiva por fillo a cargo ou menor con discapacidade recoñecida igual ou superior a 65% alcanza os 5.805,6 euros anuais en 2025. Se a discapacidade é igual ou superior a 75%, establécese en 8.707,20 euros.
As prestacións de orfandade causadas por violencia contra a muller experimentarán un incremento en 2025 igual ao aprobado para o salario mínimo interprofesional para ese ano.
O complemento para a redución da brecha de xénero nas pensións contributivas establécese en 35,90 euros por mes para o ano 2025. É o resultado de engadir 5% adicional á porcentaxe xeral de revalorización de 2,8%.
É o cuarto ano que se revalorizan as pensións segundo o IPC: 2,8% en 2025; 3,8% en 2024; 8,5% en 2023 e 2,5% en 2022.
Así, a pensión media de xubilación aumentará de 1.441 euros por mes en 2024 a 1.481,35 euros en 2025, o que supón un aumento de 564,87 euros por ano. A pensión media do sistema, considerando todas as modalidades de pensións e prestacións, aumenta arredor de 500 euros por ano.
Cal é o límite de ingresos para o recoñecemento das contías mínimas das pensións?
Sen cónxuxe a cargo: 9.193 euros por ano
Con cónxuxe a cargo: 10.723 por ano
Cando subirán as pensións?
A revalorización aplicarase á contía mensual da pensión en cuestión o 31 de decembro de 2024.
O aumento das pensións é efectivo desde o 1 de xaneiro de 2025.
Cando saberei canto me aumentaron a pensión?
O Ministerio de Inclusión, Seguridade Social e Migracións envíalles cada ano unha carta aos pensionistas para informalos da revalorización da súa pensión e da contía exacta que recibirán.
Cantas persoas se benefician do aumento?
Máis de 12 millóns de pensionistas e perceptores de prestacións manteñen ou aumentan o seu poder adquisitivo: os beneficiarios de pensións contributivas e non contributivas, os de Clases Pasivas, os fogares que perciben o Ingreso Mínimo Vital e os perceptores de prestacións por fillo a cargo con discapacidade igual ou superior a 65%. Arredor de 25% da cidadanía beneficiarase do aumento que garante o poder adquisitivo dos pensionistas.
Están garantidas as pensións no futuro?
A dignidade das pensións está asegurada e os pensionistas contan cun marco xurídico estable que garante o seu poder adquisitivo e protexe a quen máis o necesita. É a garantía, tanto para os destinatarios actuais como para os futuros, de que o sistema público responde, protexe e cumpre os seus compromisos.
Ademais, co obxectivo de protexer as pensións futuras e buscar o equilibrio entre os ingresos e os gastos do sistema da Seguridade Social, implantáronse medidas como a cota de solidariedade e o aumento das bases máximas de cotización.
O tipo de cotización aplicable da cota de solidariedade será progresivo, en función dos tres tramos de rendementos establecidos (0,92%; 1% ou 1,17%), e irá aumentando gradualmente desde 2025 ata 2045, cando se alcance o tipo definitivo.
Pola súa banda, a cotización polo concepto do Mecanismo de Equidade Interxeracional (MEI) establécese en 0,8% cunha distribución de 0,67% a cargo do empresario e de 0,13% a cargo do traballador.
É compatible o aumento das pensións co funcionamento do sistema?
O aumento é compatible cun fortalecemento dos ingresos do sistema, que continúan a mellorar grazas á reforma laboral e a outras medidas que permitiron crear máis empregos, de maior calidade, e fortalecer a actividade económica, o que lle proporciona máis recursos á Seguridade Social.
Permiso por nacemento e coidado de menor: como se solicita e canto dura?
O permiso é de 19 semanas remuneradas para cada proxenitor e de 32 semanas para familias monoparentais. Será posible gozar de dúas delas de forma flexible ata o menor cumprir oito anos.
O Consello de Ministros aprobou o 29 de xullo de 2025 a ampliación en tres semanas -de 16 a 19- do permiso por nacemento e coidado do menor para cada proxenitor e aumentouno a 32 semanas para as familias monoparentais/monomarentais. A medida foi ratificada polo Congreso dos Deputados o 9 de setembro de 2025.
O Goberno considera que o traballo remunerado non pode nin debe impedir que as mulleres e os homes exerzan o seu dereito aos coidados nin condicionar a decisión de formar unha familia. Con este fin, continúa adoptando medidas para mellorar a conciliación da vida laboral e familiar e garantir a responsabilidade compartida nos coidados, o que tamén reduce a fenda de xénero.
Que é o permiso por nacemento e coidado de menor?
O permiso por nacemento e coidado do menor é un dereito individual da persoa traballadora e intransferible ao outro proxenitor. En 2021, substituíu as antigas prestacións de maternidade e paternidade e igualounas.
Como evolucionou este dereito?
En 2019, o Executivo aprobou medidas para promover a igualdade no ámbito laboral e garantir o dereito á conciliación e á responsabilidade compartida, que inclúen a equiparación progresiva dos permisos de nais e pais baseándose en tres principios: igualdade, intransferibilidade e remuneración íntegra. Ese ano, o permiso por paternidade aumentou de 5 a 8 semanas e no ano 2020, a doce.
En 2021 entrou en vigor a plena equiparación para ambos os proxenitores e o permiso ampliouse a 16 semanas, seis das cales deben gozarse inmediatamente despois do parto ou de resolución xudicial ou administrativa nos casos de adopción, garda ou acollemento.
En 2025, o Goberno completa a transposición dunha directiva comunitaria mediante un real decreto-lei que amplía o permiso a 19 semanas (32 no caso de familias monoparentais). Con esta ampliación, España converteuse nun referente internacional en políticas de conciliación, responsabilidade compartida e igualdade e aliñase cos países europeos con permisos máis longos e flexibles.
Quen ten dereito a acollerse á ampliación do permiso?
Poden acollerse a este permiso os traballadores asalariados, autónomos ou empregados públicos que estean en situación de alta ou equivalente á alta, que teñan cuberto un período mínimo de cotización e cuxos fillos nacesen despois do 2 de agosto de 2024. Será posible solicitar as dúas semanas adicionais de coidados a partir do 1 de xaneiro de 2026.
Como se pode distribuír o permiso por nacemento e coidado do menor?
O nacemento, que inclúe o parto e o coidado do menor, suspenderá o contrato de traballo da nai biolóxica e o do outro proxenitor durante 19 semanas ou 32 no caso de existir unha única persoa proxenitora. O permiso distribúese do seguinte xeito:
Dezasete semanas (28 no caso de familias monoparentais ou monomarentais) até o bebé cumprir un ano:
As seis primeiras semanas teñen de ser gozadas de maneira ininterrompida a xornada completa inmediatamente despois do nacemento do bebé ou, no caso de adopción, garda ou acollemento, a partir da data da resolución xudicial ou administrativa. A nai biolóxica pode anticipar o descanso até as catro semanas previas ás data prevista do parto.
É posible gozar das once semanas restantes (22 no caso de monoparentalidade ou monomarentalidade) en períodos semanais consecutivos ou interrompidos, en réxime de xornada completa ou parcial, previo acordo entre a empresa e o traballador, até decorridos 12 meses do nacemento do bebé.
Dúas semanas adicionais (catro no caso de familias monoparentais ou monomarentais): Distribúense de forma flexible até o menor cumprir os 8 anos de idade.
Nos casos de nacemento ou adopción múltiple ou discapacidade, o permiso amplíase unha semana máis para cada proxenitor.
Como se pode gozar do permiso se o parto é prematuro?
Nos casos de parto prematuro e nos que, por outras circunstancias, o neonato deba permanecer hospitalizado despois do parto, o período de suspensión do contrato poderá computarse a partir da data da alta hospitalaria. Exclúense deste cómputo as seis semanas posteriores ao parto.
Se o parto é prematuro con falta de peso ou o neonato require, por algunha condición clínica, hospitalización despois do parto durante un período superior a sete días, a suspensión prorrogarase tantos días como o neonato estea hospitalizado, cun máximo de trece semanas adicionais.
Que ocorre se o bebé ou un dos seus pais morre?
En caso de falecemento do fillo ou da filla, o período de suspensión non se reduce, agás cando, unha vez finalizadas as seis semanas de descanso obrigatorio, un ou ambos os proxenitores soliciten a reincorporación ao posto de traballo.
En caso de falecemento dun dos proxenitores, o outro proxenitor poderá utilizar totalmente ou, se for o caso, parte do permiso restante.
Quen asume o custo do novo permiso de ampliación?
A Seguridade Social asume o custo total do permiso por nacemento e coidado de menor e aboará 100% da base reguladora. A prestación está exenta de IRPF, polo que o importe a ingresar será o salario bruto da nómina, sen retención de Facenda.
Como podo solicitar a prestación?
Con certificado dixital: Se tes certificado dixital ou usuario e contrasinal en Cl@ve, a través do portal A túa Seguridade Social, na sección de Prestación por nacemento e coidado do menor.
Sen certificado dixital: Se non tes métodos de identificación previa, podes utilizar a plataforma para trámites sen certificado dixital do INSS, que encontrarás na web de prestacións da Seguridade Social.
Por correo: Descarga e cubre o formulario de solicitude que encontrarás na web da Seguridade Social e envíao por correo ordinario á Dirección Provincial do Instituto Nacional da Seguridade Social ou ao Instituto Social da Mariña correspondente, canda o resto da documentación.
Presencial: Deberá presentar a solicitude e a documentación con cita previa.
Que documentación teño que achegar?
Solicitude da prestación.
Acreditación de identidade dos proxenitores (DNI, pasaporte ou NIE)
Para traballadores asalariados: Certificado da empresa no que conste a data de inicio do descanso laboral por nacemento e coidado do menor.
Ademais, en caso de nacemento:
Informe de maternidade emitido polo Servizo Público de Saúde.
Libro de Familia ou certificado da inscrición no Rexistro Civil do menor.
No caso da xestación por substitución: Inscrición da filiación do nacido no Rexistro Civil a favor do proxenitor comitente (persoa que confía a xestación do seu fillo a outra persoa) ou a inscrición da filiación do fillo no Rexistro Civil español a favor do comitente e da nai biolóxica.
No caso de adopción ou acollemento:
Libro de Familia ou certificado da inscrición no Rexistro Civil do recén nacido.
Resolución xudicial pola que se establece a adopción ou resolución administrativa ou xudicial pola que se concede o acollemento familiar.
Cando for necesario desprazarse ao país de orixe do menor adoptado, é necesario achegar a documentación emitida polo órgano competente da comunidade autónoma de residencia na que se xustifique o inicio dos trámites para a adopción.
Liñas estratéxicas do Plan Estatal de Vivenda 2026-2030
O Goberno presentou as principais liñas do futuro Plan Estatal de Vivenda 2026-2030, dotado con 7.000 millóns de euros. Unha mobilización de recursos sen precedentes que permitirá avanzar na consolidación dun sistema de vivenda pública con estándares europeos e no fortalecemento da política de vivenda como quinto piar do Estado do Benestar.
O Plan Estatal de Vivenda (PEV) 2026-2030 será o primeiro plan desenvolvido de acordo coa Lei polo dereito á vivenda, aprobada en 2023, unha norma que desenvolve o dereito constitucional a unha vivenda digna e adecuada para toda a cidadanía. O plan representa un importante impulso ás políticas estatais de vivenda e incrementará significativamente o investimento en vivenda protexida, rehabilitación e axudas para a mocidade. Tamén busca proporcionar unha maior transparencia no acceso aos datos na materia.
A ministra de Vivenda e Axenda Urbana, Isabel Rodríguez salientou que o plan constitúe "un novo instrumento para establecer unha política de vivenda pública forte e eficaz".
Que é o Plan Estatal de Vivenda 2026-2030?
O PEV 2026-2030 é un instrumento estratéxico do Goberno de España que establecerá as políticas públicas de pública para os vindeiros cinco anos. A lei de vivenda define os plans estatais de vivenda como unha das principais ferramentas de actuación do Estado en política de vivenda e di que deberá ter carácter plurianual e desenvolverse en coordinación co resto de estratexias estatais. A lei tamén dispón que os plans de vivenda estarán compostos de programas destinados a facilitar o acceso a unha vivenda digna e axeitada, así como a promover a oferta de vivenda suficiente e axeitada, especialmente en zonas con condicións de mercado residencial en tensión.
Que obxectivos ten o Plan Estatal de Vivenda?
O PEV 2026-2030 persegue cinco obxectivos principais:
Aumentar o parque de vivendas accesibles con carácter protexido e permanente.
Rehabilitar o parque existente, mellorando a eficiencia enerxética, a accesibilidade e a rexeneración urbana.
Reducir a idade de emancipación da mocidade, facilitando o acceso á vivenda.
Reducir a carga financeira das familias garantindo que os pagamentos da vivenda non superen 30% dos seus ingresos.
Reverter as zonas de mercados en tensión mediante políticas de contención e redución de prezos.
Como se distribuirá o investimento?
O Plan prevé un financiamento de 7.000 millóns de euros, que triplicará o do plan anterior, cunha distribución de competencias de acordo coa Constitución:
60% fornecido polo Estado.
40% polas comunidades autónomas, responsables da competencia en materia de vivenda.
Liñas estratéxicas do plan
1. Máis vivendas: construción e compra
40% dos recursos do futuro Plan destinaranse a aumentar a oferta de vivenda protexida e garantirase que esta permaneza no parque público de forma permanente. Destacan as seguintes medidas neste sentido:
Recuperación das axudas para a construción VPO.
Colaboración con administracións, promotores sociais e fórmulas público-privadas.
Mobilización de vivenda baleira mediante compra ou cesión para incorporar ao parque público.
2. Mellor vivenda: rehabilitación
30% dos fondos financiarán a rehabilitación de vivendas, edificios e zonas urbanas, co obxectivo de mellorar o parque de vivendas existente e reducir o consumo de enerxía en 30% en máis de 260.000 vivendas.
As axudas aumentarán tamén nos seguintes casos:
Vivendas situadas en zonas de protección patrimonial.
Vivendas baleiras destinadas a aluguer accesible.
3. Emancipación xuvenil
O plan incluirá un paquete de axudas específicas para a mocidade:
Subvencións para o alugueiro.
Axudas de ata 30.000 euros para alugueiro con opción a compra de vivenda protexida.
Axudas de máis de 10.800 euros para compras en concellos con risco demográfico.
Aval xove para facilitar o acceso ao alugueiro.
4. Redución da taxa de esforzo
O PEV 2026-2030 incorpora un compromiso de accesibilidade en todas as promocións financiadas polo Estado para garantir que os seus beneficiarios, baixo ningunha circunstancia, teñan que destinar máis de 30% dos seus ingresos a pagar a vivenda.
Ademais, mantéñense as axudas xerais para o alugueiro e refórzanse as axudas prestadas en casos de vulnerabilidade para facilitar solucións de vivenda ou cubrir gastos relacionados coa vivenda cando isto for necesario.
5. Reversión de zonas en tensión
O PEV inclúe medidas específicas para conter e reducir os prezos de alugueiro e compra en zonas con condicións de mercado en tensión, de acordo coas disposicións da lei de vivenda.
Que supón este plan para a cidadanía?
O Plan Estatal de Vivenda 2026-2030 responde ao consenso académico e á demanda social por un acordo de Estado en materia de vivenda. Supón:
O maior esforzo de investimento realizado até agora.
A consolidación do parque público como un legado para as xeracións futuras.
Unha resposta realista e eficaz ao principal problema identificado pola cidadanía: o acceso á vivenda.
Como participar no proceso de elaboración do Plan Estatal de Vivenda?
O Ministerio de Vivenda e Axenda Urbana abriu a audiencia pública o Proxecto de Real Decreto que regula o Plan Estatal de Vivenda 2026-2030. Será posible realizar as achegas até o día 7 de outubro de 2025a través destes formulario na páxina web do ministerio.
Salario Mínimo Interprofesional (SMI): que é, canto aumenta e quen se beneficia?
O Salario Mínimo Interprofesional (SMI) para 2025 sitúase en 16.576 euros anuais, distribuídos en 14 pagas de 1.184 euros, polo que acumula un aumento de 61% desde o ano 2018. Aproximadamente 2,4 millóns de traballadores beneficiaranse desta medida.
Co novo aumento do SMI, as persoas traballadoras recibirán 6.273 euros máis por ano que en 2018. As traballadoras domésticas que traballen por horas recibirán como mínimo 9,26 euros por hora.
Cal é o Salario Mínimo Interprofesional?
É a contía salarial mínima que recibe a persoa traballadora con relación á xornada legal de traballo. É regulado anualmente polo Goberno, logo de consulta coas organizacións sindicais e asociacións empresariais máis representativas. O salario mínimo só inclúe a compensación monetaria. Este salario enténdese referido á xornada legal de traballo en cada actividade. No caso de realizarse xornada inferior, percibirase pro rata.
Cal é a contía do Salario Mínimo Interprofesional no ano 2025?
O Consello de Ministros aprobou o 11 de febreiro de 2025 o aumento do Salario Mínimo Interprofesional en 4,4%, despois do acordo alcanzado coas organizacións sindicais.
Para todas as actividades na agricultura, a industria e os servizos, sen distinción de sexo nin idade dos traballadores, establécese en 39,47 euros brutos por día, ou 16.576 euros brutos anuais distribuídos en 14 pagas de 1.184 euros.
Esta cifra supón un aumento de 50 euros mensuais en 14 pagas, é dicir, un total de 700 euros anuais.
O Salario Mínimo Interprofesional é neto ou bruto?
O Salario Mínimo Interprofesional refírese ao salario bruto dos traballadores. Os 1.184 euros mensuais en 14 pagas representan o total de devindicacións da nómina e, no caso de estar pro rateadas as pagas extra, serán 1.381 euros mensuais en 12 pagas.
Cal é o salario mínimo de eventuais, temporeiros e traballadoras domésticas?
O salario das persoas traballadoras eventuais, así como das temporeiras cuxos servizos á mesma empresa non superen os 120, non pode ser inferior a 56,08 euros por xornada.
No caso de traballadoras e traballadores domésticos que traballen por horas, o salario mínimo será de 9,26 euros por hora efectivamente traballada.
Ten efectos retroactivos o aumento do SMI?
Si. O aumento aprobado polo Consello de Ministros aplicarase retroactivamente ao 1 de xaneiro de 2025.
Canto aumentou o SMI nos últimos anos?
Na lexislatura anterior, o Goberno elevou o Salario Mínimo Interprofesional de 736 euros a 1.080 en 2023, un aumento de 47%.
Co aumento do SMI acordado para 2025, este reunirá un aumento de 61% desde 2018. Esta cifra supón un aumento de 50 euros mensuais en 14 pagas, é dicir, un total de 700 euros anuais.
Lei de Residuos: que é e cales son os seus obxectivos?
En 2025, os concellos que aínda non solicitaron a taxa de recollida de residuos necesaria para cumprir os obxectivos europeos de reciclaxe estarán obrigados a facelo.
A Lei de Residuos aprobada en 2022 estableceu un prazo de tres anos para os concellos adaptaren a súa xestión dos residuos aos obxectivos de reciclaxe establecidos pola Unión Europea.
Esta adaptación debía efectuarse a través da imposición dunha nova taxa sobre o lixo que cubriría a recollida, o transporte e o tratamento dos residuos sólidos urbanos, de acordo co principio de que "quen contamina paga".
Os concellos que aínda non cumprisen este compromiso e non puxesen en marcha esta taxa estarán obrigados a facelo a partir de 2025.
Cales son os obxectivos da Lei de Residuos?
A Lei 7/2022 sobre residuos e chans contaminados para unha economía circular traspuxo en España unha directiva europea de 2018 para cumprir cos novos obxectivos establecidos na normativa comunitaria e impulsar a economía circular en España.
O obxectivo fundamental desta lei é aumentar a circularidade dos residuos. Con este fin, a normativa introduciu a obriga de recoller por separado as novas fraccións de residuos, como os biorresiduos, os téxtiles, os residuos domésticos perigosos, os aceites de cociña usados e os residuos voluminosos para o seu posterior tratamento por separado. Este novo marco completouse coa introdución dun calendario para a posta en marcha da recollida separada de residuos e medidas para minimizar o uso de plásticos dun só uso.
Ademais, a lei ten como obxectivo minimizar os efectos negativos da produción e xestión de residuos sobre saúde humana e o medio, para desta maneira loitar contra o cambio climático e protexer o medio. Aliñase cos Obxectivos de Desenvolvemento Sostible da Axenda 2030, especialmente no tocante á produción e ao consumo sostibles, á acción climática e á vida submarina.
Por que se establece unha nova taxa para a xestión de residuos?
A directiva europea de 2018 esixía os Estados membros atangueren 55% na reutilización e reciclaxe de residuos municipais para 2025, unha porcentaxe que deberá chegar a 60% en 2030 e a 65% en 2035.
Para acadar este obxectivo, a lexislación española estableceu que os concellos debían aplicar un imposto que cubrise os custos de recollida, transporte e tratamento de residuos sólidos urbanos, e debían facelo nun prazo de tres anos. Este prazo expirou en abril de 2025.
Taxa de residuos: canto se paga, como e cando?
Cada concello pode aplicar este imposto segundo os seus propios criterios, polo que son os propios concellos os que determinan como calcular a contía da taxa. Sexa como for, a taxa debe reflectir o custo real do servizo e incluír non só a recollida e o tratamento, mais tamén a vixilancia das operacións, o gasto en mantemento ou as campañas de concienciación e comunicación sobre o tema.
A lei tamén permite os concellos adaptaren a taxa ás características da súa poboación, con ferramentas como reducións para persoas ou familias vulnerables ou incentivos para a recollida separada de residuos en vivendas de alugueiro vacacional.
Para confirmar canto, por que medios (transferencia, efectivo ou domiciliación) e cando se paga esta taxa, é recomendable acudir á oficina municipal ou acceder á páxina web do concello correspondente.
Obrigas da Lei de Residuos para as empresas
Ademais dos concellos, as empresas tamén tiveron que adaptarse á Lei de Residuos que, desde a entrada en vigor desta norma en 2022, teñen a obriga de minimizar o uso de plásticos dun só uso. Con este obxectivo sempre presente, a lei estableceu medidas como:
A prohibición de vender produtos de plástico, como cubertos, pratos ou pallas.
O cobro aos clientes dunha cantidade por cada produto de plástico non reutilizable entregado, especificando este custo adicional. No caso dos restaurantes, os clientes deben ter a posibilidade de pedir de balde auga sen embotellar.
Estender a responsabilidade do produtor ao tratamento completo dos residuos, para garantir que os produtores asuman a responsabilidade da xestión dos residuos.
A creación de novos gravames, como o imposto sobre o plástico, que grava o uso de envases de plástico non reutilizables, ou o imposto sobre o depósito e a incineración de residuos en vertedoiros.
Estas medidas compleméntanse coa promoción de produtos máis duradeiros, reparables e reciclables, a fin de evitar a obsolescencia prematura e fomentar a reutilización. Inclúense tamén medidas para informar os consumidores sobre a reparabilidade e o impacto ambiental de determinados produtos.
O papel da Lei de Residuos na loita contra o cambio climático
A Lei de Residuos establece un marco xeral para mellorar a xestión dos residuos e reducir o seu impacto ambiental, o que representa unha importante contribución na loita contra o cambio climático. Con medidas como a recollida separada, a prevención do uso de plástico e a aplicación do principio de "quen contamina paga", o obxectivo é avanzar cara a unha economía máis eficiente no uso dos recursos e reducir as emisións de gases de efecto invernadoiro asociadas aos residuos, que se estiman en 4% do total.
O modelo español de transplantes: como funciona e as claves do seu liderado mundial
En 2024, España bateu o récord de transplantes de órganos e mantivo, deste xeito, a súa posición como líder mundial, que ocupa neste campo desde hai máis de 30 anos. Recomendado pola Organización Mundial da Saúde, o modelo español basea o seu éxito nunha perspectiva multidisciplinar, que aborda aspectos legais, técnicos e económicos.
O transplante de órganos, que salva a vida ou mellora a saúde de decenas de milleiros de pacientes anualmente, atangueu o seu máximo histórico en España durante o ano 2024. O ano pasado, o chamado "modelo español de transplantes" rexistrou unha taxa de 53,9 doadores falecidos por millón de habitantes, moi por riba do resto de países do mundo.
Estas cifras fan que España se manteña como líder internacional no ámbito das doazóns e os transplantes, unha posición que mantén desde hai máis de tres décadas. O modelo español é o conxunto de medidas adoptadas que forxou este liderado. Esta é unha estratexia amplamente descrita na literatura científica que tamén foi recomendada pola Organización Mundial da Saúde (OMS).
Como funciona o modelo español de transplantes?
O modelo español de transplantes baséase en dous piares fundamentais: a Lei de Transplantes de 1979, que se foi adaptando progresivamente aos diferentes avances científicos e tecnolóxicos a través de sucesivas normas; e o Sistema Nacional de Saúde, cuxa condición de sistema público e de acceso universal permite a calquera paciente acceder ao transplante sen ningún tipo de discriminación.
Neste modelo, a Organización Nacional de Transplantes (ONT) é o organismo autónomo responsable de coordinar a política de transplantes a nivel nacional. Desempeña unha función harmonizadora entre as administracións sanitarias centrais e as autonómicas, que son o soporte de todo o proceso de doazón e transplante.
Ademais da coordinación nacional e autonómica, existe un terceiro nivel de coordinación composto pola rede de hospitais autorizados para a obtención de órganos. Un dos criterios de autorización para estes centros é que conten cunha unidade de coordinación de transplantes dentro do hospital, a responsable de orquestrar o proceso de doazón e transplante de órganos.
A figura do coordinador de transplantes hospitalarios, que exerce o liderado nestas unidades, é un dos elementos clave nos que se basea o modelo español. É principalmente médico intensivista e traballa co apoio da ONT e das Coordinacións Autónomas de Transplantes.
Doazón: principios e condicións
A doazón de órganos é un xesto altruísta que, por lei, é libre, voluntario, confidencial, anónimo, gratuíto e sen ánimo de lucro.
Calquera persoa pode decidir en vida que, ao morrer, os seus órganos poidan ser utilizados para salvar ou mellorar a vida doutras persoas. Non obstante, non todo o mundo pode ser doador: para iso, as unidades de coordinación son as que avalían a validez dos órganos para o transplante.
A doazón de células e tecidos tamén está regulada en España e tamén é voluntaria e altruísta, polo que nin o doador nin ningunha outra persoa, física ou xurídica, poida percibir unha contraprestación económica ou remuneración.
Esta categoría inclúe o transplante de medula ósea, o tecido que se encontra no interior dalgúns ósos onde residen as células nai e que, polo tanto, é esencial para a vida. En termos xerais, calquera persoa sa de entre 18 e 40 anos pode rexistrarse como doadora de medula ósea, sempre que non padeza ningunha doenza transmisible que poida pór en perigo a súa vida como consecuencia da doazón.
Requisitos do proceso de doazón
A lexislación española establece que todas as persoas son doadoras, agás cando expresen o contrario, suposto coñecido mundialmente como "consentimento presunto".
Non obstante, en España, á hora de aplicala, establécese un procedemento para preservar os desexos do falecido, xa que a súa oposición puido ser formulada de diferentes maneiras (por exemplo, expresando os seus desexos a familiares ou profesionais que os atenderon no centro de saúde).
Na web da campaña "Es perfecto para outros" pódese descargar a tarxeta de doador, un documento simbólico que serve como testemuño escrito do desexo de doar despois do falecemento.
Que é a doazón de vivo?
A doazón de vivo é a obtención de órganos procedentes de doadores vivos naqueles casos nos que isto sexa posible.
Este procedemento depende do cumprimento de determinadas condicións e requisitos regulamentarios: entre estes, que o doador sexa maior de idade e goce de boa saúde física e mental.
A lexislación española inclúe os pasos a seguir por parte de todos os implicados para garantir os dereitos do doador e do receptor e que a doazón se rexa polos principios xerais. Dado que cada caso ten as súas particularidades, é recomendable consultarlle todas as dúbidas ao equipo médico responsable do paciente.
España, referente internacional
A Unión Europea recomendou expresamente en diversos documentos a adopción total ou parcial do modelo español. No documento do Consello de Europa "Meeting the Organ Shortage: Current status and strategies for improvement" descríbense os elementos máis importantes do modelo para a súa implementación noutros países, entre os que destacan un sistema sanitario con cobertura universal, financiamento axeitado e un número suficiente de persoal médico e de enfermaría.
O liderado internacional de España neste campo reflíctese tamén na folla de ruta global que a OMS estableceu para promover os transplantes nos próximos anos: a resolución "Aumento da dispoñibilidade, acceso ético e supervisión do transplante de células, tecidos e órganos humanos". España foi a principal promotora deste documento, cuxas bases se estableceron durante a Presidencia española da UE na denominada Declaración de Santander.
Antecedentes e historia do Consello de Ministros
A orixe do Consello de Ministros, con tal denominación, remóntase ao 19 de novembro de 1823, data na que o rei Fernando VII dita un Real Decreto polo que se crea o Consello de Ministros, dirixido ao entón primeiro secretario de Estado, Víctor Damián Sáez.
O consello, segundo esta norma, foi concibido como un órgano colexiado, presidido polo rei, e composto por cinco membros. A súa función era tratar asuntos de utilidade xeral e ditar providencias de común acordo, que quedarían recollidas nun libro.
O Real Decreto cita dous precedentes: o Consello de Gabinete, creado por Felipe V en novembro de 1714, e a Suprema Xunta de Estado, establecida por Carlos III en xullo de 1787.
Primeira reunión
A primeira reunión rexistrada en acta foi a do 3 de xaneiro de 1824., aínda que non está asinada. O primeiro secretario titular do Consello de Ministros foi Antonio de Ugarte y Larrazábal, que subscribiu a primeira acta con sinatura o 15 de febreiro de 1824.
A ausencia de actas entre novembro e decembro de 1823 fai pensar que non se celebraron reunións. Porén, ao parecer os xornais da época publican decretos tramitados polo Consello de Ministros, polo que os consellos tiveron que realizarse.
Evolución
O Consello de Ministros reúnese no ano 1824 en 42 ocasións, pero o monarca só asistiu a cinco reunións. O ministro de Estado presidiu, sen atribución expresa, as 37 sesións restantes.
Fernando VII recoñeceu formal e expresamente, mediante Real Decreto de 31 de decembro de 1824, que na súa ausencia presidise o Consello o primeiro secretario de Estado e do Despacho universal, baixo a denominación, con anterioridade inexistente, de presidente do Consello de Ministros. O texto ía dirixido a Francisco de Cea y Bermúdez.
Este Real Decreto tamén regulaba a periodicidade do Consello de Ministros: "quizais dúas veces por semana e sempre que algún dos seus secretarios de despacho o considere necesario".
As actas revelan que o Consello de Ministros mantivo as súas reunións no Palacio Real ata 1825. Desde entón e ata finais do reinado de Isabel II trasladouse á chamada Casa dos Ministerios, un edificio que actualmente alberga o Centro de Estudos Políticos e Constitucionais. Tamén se organizaron reunións nalgúns dos Reais Sitios, como Aranjuez, San Lorenzo ou La Granja.
Ao longo do século XIX e a maior parte do século XX, a sede do Consello foi mudando. Non sería ata o ano 1977 cando se traslade á súa actual sede, o edificio do Consello de Ministros, situado no complexo da Moncloa. Finalmente, coa Constitución de 1978 quedará fixado tamén o seu papel actual como órgano colexiado dos sucesivos Gobernos no marco dun Estado social e democrático de Dereito.
Bicentenario do Consello de Ministros: publicación de novas actas
As actas do Consello de Ministros constitúen unha documentación imprescindible para comprender a evolución histórica de España.
Entre 1989 e 1992, nunha iniciativa pioneira entre os países da nosa contorna, foron transcritas e publicadas as primeiras actas, que recollen as reunións organizadas entre o 3 de xaneiro de 1824 e 1930, polo seu valor documental e a súa contribución á transparencia e ao patrimonio común do pobo español.
Estes documentos abranguen un período de 106 anos, pero só están dispoñibles as actas de 21 anos e, nalgún caso, incompletas. Nalgúns períodos non se redactaron e noutros puideron extraviarse. Están recollidas en oito tomos correspondentes ao período de Fernando VII (entre 1824-1833), dous tomos á etapa de Isabel II (1833-1839, 1843-1844 e 1854-1855) e á Primeira República española (1873-1874), mais outro que corresponde á segunda etapa da ditadura do xeneral Miguel Primo de Rivera, denominada Directorio Civil (1925-1930). Este último período é o único da historia política de España que está documentado polo miúdo en actas do Consello de Ministros.
Non se localizaron as actas correspondentes aos Consellos de Ministros celebrados desde o inicio da II República, en 1931, ata o final da Guerra Civil que deu paso á ditadura de Francisco Franco, en 1939. Tampouco se conservan as actas dos consellos celebrados dende 1939 ata 1957. No ano 1957, un decreto regula as reunións do Consello de Ministros e, desde entón, consérvanse as actas no Ministerio da Presidencia, Xustiza e Relacións coas Cortes.
Con motivo do bicentenario da creación do Consello de Ministros, o 19 de novembro de 2023, o Goberno publicou, nun exercicio de transparencia e servizo público, todas as actas posteriores á Constitución de 1978, que están a disposición da cidadanía na páxina web do Ministerio da Presidencia.
Fontes:
Actas do Consello de Ministros (Ministerio da Presidencia, Xustiza e Relacións coas Cortes); Arquivo do Ministerio da Presidencia, Xustiza e Relacións coas Cortes; Los orígenes del Consejo de Ministros en España. José Antonio Escudero (2023); La creación de la Presidencia del Consejo de Ministros. José Antonio Escudero (1972).
Goberno da XV Lexislatura
Gabinete desde o 21 de novembro de 2023 ao 29 de decembro de 2023
Após a celebración das eleccións xerais do 23 de xullo de 2023, o Congreso dos Deputados outorga a súa confianza por maioría absoluta a Pedro Sánchez Pérez-Castejón, investido presidente do Goberno o 16 de novembro.
O Boletín Oficial do Estado (BOE) publica o Real Decreto co seu nomeamento o 17 de novembro. Ese mesmo día, Pedro Sánchez promete o cargo perante o Rei Felipe VI no Palacio da Zarzuela.
O presidente anuncia a composición do seu Goberno o 20 de novembro, cuxos nomeamentos publica o BOE ao día seguinte.
O 21 de novembro, Pedro Sánchez asiste ao acto de promesa dos membros do seu Gabinete perante o Rei.
Os ministros e ministras do novo Gabinete son os seguintes:
Vicepresidenta primeira e ministra de Economía, Comercio e Empresa, Nadia María Calviño Santamaría.
Vicepresidenta segunda e ministra de Traballo e Economía Social, Yolanda Díaz Pérez.
Vicepresidenta terceira e ministra para a Transición Ecolóxica e o Reto Demográfico, Teresa Ribera Rodríguez.
Vicepresidenta cuarta e ministra de Facenda e Función Pública, María Jesús Montero Cuadrado.
Ministro de Asuntos Exteriores, Unión Europea e Cooperación, José Manuel Albares.
Ministro da Presidencia, Xustiza e Relacións coas Cortes, Félix Bolaños.
Ministra de Defensa, Margarita Robles.
Ministro do Interior, Fernando Grande-Marlaska.
Ministro de Transportes e Mobilidade Sostible, Óscar Puente.
Ministra de Educación, Formación Profesional e Deportes; e voceira do Goberno, Pilar Alegría.
Ministro de Industria e Turismo, Jordi Hereu.
Ministro de Agricultura, Pesca e Alimentación, Luis Planas.
Ministro de Política Territorial e Memoria Democrática, Ángel Víctor Torres.
Ministra de Vivenda e Axenda Urbana, Isabel Rodríguez.
Ministro de Cultura, Ernest Urtasun.
Ministra de Sanidade, Mónica García.
Ministro de Dereitos Sociais, Consumo e Axenda 2030, Pablo Bustinduy.
Ministra de Ciencia, Innovación e Universidades, Diana Morant.
Ministra de Igualdade, Ana Redondo.
Ministra de Inclusión, Seguridade Social e Migracións, Elma Saiz.
Ministro de Transformación Dixital, José Luis Escrivá.
Ministra de Xuventude e Infancia, Sira Rego.
Gabinete desde o 29 de decembro de 2023 ao 6 de setembro de 2024
O 29 de decembro de 2023, o presidente do Goberno anuncia a primeira remodelación do Gabinete da XV Lexislatura.
Como consecuencia do nomeamento da vicepresidenta primeira e titular de Economía, Nadia Calviño, como nova directora do Banco Europeo de Investimentos, cesa no seu cargo e é substituída por Carlos Cuerpo.
A vicepresidenta cuarta e ministra de Facenda e Función Pública, María Jesús Montero, asume a Vicepresidencia Primeira, en substitución de Calviño. Pola súa banda, a Secretaría de Estado de Función Pública pasa a formar parte do Ministerio de Transición Dixital que dirixe o ministro José Luis Escrivá.
O Boletín Oficial do Estado (BOE) publica o Real Decreto cos tres nomeamentos o 29 de decembro e a reestruturación dos departamentos ministeriais e as vicepresidencias do Goberno. Os ministros prometen os seus cargos perante o Rei o mesmo día no Palacio da Zarzuela.
O Gabinete queda composto da seguinte forma:
Presidente do Goberno, Pedro Sánchez Pérez-Castejón.
Vicepresidenta primeira e ministra de Facenda, María Jesús Montero Cuadrado.
Vicepresidenta segunda e ministra de Traballo e Economía Social, Yolanda Díaz Pérez.
Vicepresidenta terceira e ministra para a Transición Ecolóxica e o Reto Demográfico, Teresa Ribera Rodríguez.
Ministro de Asuntos Exteriores, Unión Europea e Cooperación, José Manuel Albares.
Ministro da Presidencia, Xustiza e Relacións coas Cortes, Félix Bolaños.
Ministra de Defensa, Margarita Robles.
Ministro do Interior, Fernando Grande-Marlaska.
Ministro de Transportes e Mobilidade Sostible, Óscar Puente.
Ministra de Educación, Formación Profesional e Deportes; e voceira do Goberno, Pilar Alegría.
Ministro de Industria e Turismo, Jordi Hereu.
Ministro de Agricultura, Pesca e Alimentación, Luis Planas.
Ministro de Política Territorial e Memoria Democrática, Ángel Víctor Torres.
Ministra de Vivenda e Axenda Urbana, Isabel Rodríguez.
Ministro de Cultura, Ernest Urtasun.
Ministro de Economía, Comercio e Empresa, Carlos Cuerpo Caballero.
Ministra de Sanidade, Mónica García.
Ministro de Dereitos Sociais, Consumo e Axenda 2030, Pablo Bustinduy.
Ministra de Ciencia, Innovación e Universidades, Diana Morant.
Ministra de Igualdade, Ana Redondo.
Ministra de Inclusión, Seguridade Social e Migracións, Elma Saiz.
Ministro para a Transformación Dixital e da Función Pública, José Luis Escrivá.
Ministra de Xuventude e Infancia, Sira Rego.
Gabinete do 6 de setembro ao 25 de novembro de 2024
O 4 de setembro de 2024, o presidente do Goberno anuncia a segunda remodelación do Gabinete da XV Lexislatura.
Como consecuencia do nomeamento do ministro para a Transformación Dixital e da Función Pública, José Luis Escrivá, como novo gobernador do Banco de España, cesa no seu cargo e é substituído por Óscar López.
O Boletín Oficial do Estado (BOE) publica o Real Decreto co nomeamento o 6 de setembro. O ministro promete o seu cargo perante o Rei o mesmo día no Palacio da Zarzuela.
O último Gabinete queda composto da seguinte forma:
Presidente do Goberno, Pedro Sánchez Pérez-Castejón.
Vicepresidenta primeira e ministra de Facenda, María Jesús Montero Cuadrado.
Vicepresidenta segunda e ministra de Traballo e Economía Social, Yolanda Díaz Pérez.
Vicepresidenta terceira e ministra para a Transición Ecolóxica e o Reto Demográfico, Teresa Ribera Rodríguez.
Ministro de Asuntos Exteriores, Unión Europea e Cooperación, José Manuel Albares.
Ministro da Presidencia, Xustiza e Relacións coas Cortes, Félix Bolaños.
Ministra de Defensa, Margarita Robles.
Ministro do Interior, Fernando Grande-Marlaska.
Ministro de Transportes e Mobilidade Sostible, Óscar Puente.
Ministra de Educación, Formación Profesional e Deportes; e voceira do Goberno, Pilar Alegría.
Ministro de Industria e Turismo, Jordi Hereu.
Ministro de Agricultura, Pesca e Alimentación, Luis Planas.
Ministro de Política Territorial e Memoria Democrática, Ángel Víctor Torres.
Ministra de Vivenda e Axenda Urbana, Isabel Rodríguez.
Ministro de Cultura, Ernest Urtasun.
Ministro de Economía, Comercio e Empresa, Carlos Cuerpo Caballero.
Ministra de Sanidade, Mónica García.
Ministro de Dereitos Sociais, Consumo e Axenda 2030, Pablo Bustinduy.
Ministra de Ciencia, Innovación e Universidades, Diana Morant.
Ministra de Igualdade, Ana Redondo.
Ministra de Inclusión, Seguridade Social e Migracións, Elma Saiz.
Ministro para a Transformación Dixital e da Función Pública, Óscar López.
Ministra de Xuventude e Infancia, Sira Rego.
Figura do presidente e as súas funcións
Nomeamento e funcións do presidente; estrutura da Presidencia do Goberno.
Presidente do Goberno
Elección
Despois de cada renovación do Congreso dos Deputados, e nos demais casos recollidos na Constitución, o rei, previa consulta cos representantes designados polos grupos políticos presentes no Parlamento, e a través do presidente do Congreso, propón un candidato á Presidencia do Goberno.
O candidato deberá presentar perante o Congreso dos Deputados o programa político do Goberno que pretende formar e solicitar a confianza da Cámara, que se entende concedida se obtén o apoio da maioría absoluta dos seus membros. Se non conseguir estes apoios, será necesario repetir a votación corenta e oito horas despois. Neste caso, abonda con obter a confianza da maioría simple dos deputados.
Se finalmente tampouco obtén a maioría necesaria para a investidura nesta segunda votación, establécese que se repetirán propostas sucesivas co mesmo procedemento. Dous meses despois da primeira votación, se ningún candidato obtén a confianza do Congreso, o rei deberá disolver as Cortes e convocar novas eleccións co apoio do presidente do Congreso.
Nomeamento
Unha vez que o candidato obtivo a confianza do Congreso, o rei noméao presidente co apoio do presidente do Congreso. O nomeamento publícase no Boletín Oficial do Estado e posteriormente o presidente toma posesión do seu cargo perante o Rei.
Funcións
A Constitución atribúelle ao presidente a dirección da acción do Goberno e a coordinación das funcións do resto dos seus membros, sen prexuízo da competencia e responsabilidade directa de cada un deles na xestión dos seus departamentos ministeriais.
Así mesmo, correspóndelle as competencias establecidas na Lei 50/1997 do Goberno, que son:
Representar o Goberno
Propoñerlle ao Rei o nomeamento e separación dos vicepresidentes e ministros
Crear, modificar e suprimir, por Real Decreto, os Departamentos Ministeriais, así como as Secretarías de Estado.
Aprobar a estrutura orgánica da Presidencia do Goberno
Transmitir instrucións aos demais membros do Goberno e resolver os conflitos de atribucións que poidan xurdir entre os diferentes Ministerios
Convocar, presidir e fixar a orde do día das reunións do Consello de Ministros, sen prexuízo de que o Rei as poida presidir, cando o considerar oportuno, por petición do presidente do Goberno.
Propoñerlle ao rei, previa deliberación do Consello de Ministros, a disolución do Congreso, do Senado ou das Cortes Xerais.
Presentar perante o Congreso dos Deputados, previa deliberación do Consello de Ministros, a cuestión de confianza
Establecer o programa político do Goberno e determinar as directrices da política interior e exterior e velar polo seu cumprimento
Dirixir a política de defensa e exercer, respecto das Forzas Armadas, as funcións recollidas na lexislación reguladora da defensa nacional e da organización militar.
Ratificar, se for o caso os actos do Rei e someterlle, para a súa sanción, as leis e demais regulamentos con rango de lei.
Propoñerlle ao rei a convocatoria dun referendo consultivo, previa autorización do Congreso dos Deputados.
Presentar o recurso de inconstitucionalidade
Presidencia do Goberno
O presidente do Goberno aproba a estrutura orgánica da Presidencia do Goberno que, baixo a súa dirección, desenvolve as súas funcións a través de diferentes órganos superiores e directivos.
